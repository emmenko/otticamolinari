---
layout: servizi
title: "Ortocheratologia"
category: contattologia
---

### Cos'è

L'Ortocheratologia è una tecninca non chirurgica con cui è possibile ridurre, variare o eliminare un difetto di vista attraverso l'applicazione programmata di lenti a contatto. Questa tecninca consiste nell'applicazione di speciali lenti a contatto rigide gas-permeabili con una conformazione particolare (detta a geometria inversa) per modificare la forma della cornea a scopo ottico.

### A cosa serve

Le lenti per ortocheratologia producono una riduzione temporanea della miopia, cambiando la forma della cornea, che possiede un certo grado di plasticità. L'appiattamento della cornea riduce il potere rifrattivo oculare e, se l'entità dell'appiattamento è adeguatamente controllata, è possibile variare in modo preciso il potere corneale fino a correggere il difetto di vista.

Le lenti a contatto tradizionali sono disegnate in modo da interferire il meno possibile con la forma corneale, mentre le lenti per ortocheratologia sono progettate espressamente allo scopo di appiattire la cornea in modo controllato. Quando la lente è sull'occhio si vede bene come con una lente convenzionale; dopo che la lente viene rimossa, la cornea mantiene la sua forma modificata per un certo periodo e si continua a vedere bene anche senza lente a contatto.

### Come si usa

Durante i primi 2-3 giorni, l'effetto dura poco per poi stabilizzarsi nei giorni successivi.

Una volta ottenuto il massimo risultato, vengono indossate le lenti solo il tempo necessario per mantenere e stabilizzre gli effetti.

A seconda del caso, le lenti ortocheratologiche per il mantenimento possono essere portate alcune ore di giorno oppure di notte e rimosse durante le ore di veglia.

In quest'ultimo caso le lenti vengono portate durante il sonno e al mattino possono essere tolte, continuando a vedere bene durante la giornata senza lenti e senza occhiali.

Nella maggior parte dei casi l'effetto correttivo dura 24 ore. Il porto notturno ha il vantaggio di eliminare le componenti ambientali (polvere, vento, aria condizionata, attività sportive o professionali) che possono causare fastidio durante il giorno e la velocità del rimodellamento è incrementata dalla pressione esercitata dalle palpebre chiuse.

Per il porto notturno si utilizzano materiali studiati appositamente, con elevatissima permeabilità all'ossigeno per garantire la sufficiente ossigenazione alla cornea anche a palpebre chiuse.
